2013\. október 30.

Jelen bevezető rész az alábbi felhasználási feltételek összefoglalása, célja pedig ezek egyszerűbb áttekintését szolgálja. Mindazonáltal arra kérjük, hogy mindenképpen olvassa át a teljes dokumentumot, mivel az abban foglalt feltételek elfogadásával nemcsak a jelen összefoglalót, hanem a dokumentum teljes tartalmát magára nézve kötelezőnek fogadja el:

1. Ön abban az esetben lehet a Marketplace Tartalom Fejlesztője, ha Ön betöltötte 18. életévét vagy törvényes képviselőjének hozzájárulásával és felügyeletével jár el és az Ön nevében törvényes képviselője veszi igénybe a Mozilla szolgáltatásait.
2. Vállalja, hogy betartja a vonatkozó feltételeket és szabályzatokat, ideértve különösen, de nem kizárólagosan az adatvédelemre és tartalomra vonatkozó elveket is.
3. A Firefox jogosult az Ön által közzétett Marketplace Tartalmat bármikor eltávolítani a Firefox Marketplace-ről, ha az ártalmas vagy kifogásolható, vagy ha Ön megsérti a szabályzatainkat vagy a jelen Feltételeket.
4. Az Ön által közzétett Marketplace Tartalomért kizárólag Ön tartozik felelősséggel, e körben Ön felel a kiviteli korlátozásoknak és a vonatkozó jogszabályoknak való megfelelésért, a visszatérítésekért és a támogatásért. A Marketplace Tartalom értékesítése esetén szintén az Ön felelőssége az adók megfizetése, az árképzés és a visszatérítések is. Amennyiben az integrált fizetési rendszerünket veszi igénybe, az integrált fizetési szolgáltatásokat nyújtó szolgáltatók erre vonatkozó megállapodás alapján átvállalhatják Öntől az értékesítéssel, ÁFÁ-val, visszatérítésekkel és más fizetéssel kapcsolatos teendőket.
5. Tilos jogellenes, vagy olyan tevékenység végzése, amely sérthet Minket vagy másokat.
6. Nem felelünk a Firefox Marketplace Ön általi használatáért, az Ön által közzétett Marketplace Tartalomért, sem harmadik személy felhasználók, vagy más fejlesztők tevékenységért.
7. Az Ön által közzétett Marketplace Tartalomért, valamint a Firefox Marketplace megfelelő használatért kizárólag Ön tartozik felelősséggel.

## Bevezetés

A Mozilla Corporation (székhely: 331 E. Evelyn Avenue, Mountain View, CA 94041, Amerikai Egyesült Államok, a továbbiakban „Mozilla” vagy „Mi”) elkötelezett azért, hogy az interneten biztosított legyen a szabad választás és az innováció lehetősége. Ennek érekében alkottuk meg a „Firefox Marketplace” elnevezésű, bárki számára elérhető weboldalt, ahol Önnek lehetősége van a saját Marketplace Tartalmát felkínálni felhasználóknak, hogy azok azt saját eszközeiken használhassák.

## Definíciók

Ön, mint Fejlesztő a Firefox Marketplace-en keresztül Kiegészítőket (Add-on) és Alkalmazásokat (App) (együtt „Marketplace Tartalom”) terjeszthet:

- A „Kiegészítők” olyan kiegészítések, témák, keresőszolgáltatók, szótárak vagy nyelvi csomagok, amelyek a Firefox böngésző funkcionalitását bővítik.

- Az „Alkalmazások” olyan nyílt webes technológián alapuló alkalmazások, amelyek többféle platformon futtathatóak.

## A Firefox Marketplace használatának feltételei

Ön, mint Fejlesztő a Marketplace Tartalmának megosztása érdekében szabadon használhatja a Firefox Marketplace-t. A Firefox Marketplace használta során Ön köteles betartani a jelen Fejlesztői Szerződés feltételeit, a [Firefox Marketplace Felhasználási feltételeit](/media/docs/terms/hu.html), valamint a jelen szerződésben hivatkozott, és a Firefox Marketplace oldalán közzétett szabályzatokat, amelyek mindegyike megtalálható a jelen dokumentumban referenciaként (együttesen „Feltételek”).

## A Feltételek elfogadása

A Firefox Marketplace használatával kijelenti, hogy betöltötte a 18. életévét, vagy rendelkezik törvényes képviselője beleegyezésével és felügyelete alatt jár el. Kijelenti azt is, hogy rendelkezik a saját, a munkáltatója vagy az Ön által képviselt harmadik személy nevében, a jelen Feltételek elfogadásához szükséges képességgel, felhatalmazással és joggal.

A Firefox Marketplace fejlesztése és újabb funkciók bevezetése esetén szükségessé válthat a Feltételek módosítása. Fenntartjuk annak jogát, hogy a Feltételeket saját belátásunk szerinti módosításuk, azzal, hogy lényeges módosítás esetén értesítjük Önt.

## Firefox Marketplace Adatvédelmi Szabályzat

Ahhoz, hogy a Firefox Marketplace-en mint Fejlesztő regisztráljon és azt használja, Önnek személyes adatokat (mint például azonosítási vagy elérhetőségi adatok) kell megadnia a Mozilla részére. Az Ön személyes adatait a [Firefox Marketplace Adatvédelmi irányelvekben](/media/docs/privacy/hu.html) foglaltak szerint kezeljük. A Firefox Marketplace bizonyos funkcióit külső szolgáltatók működtetik. Például külső szolgáltatók készítik az alkalmazásértékeléseket és dolgozzák fel az alkalmazásokkal kapcsolatos kifizetéseket. Ön vállalja, hogy az ilyen külső szolgáltatók részére megadott valamennyi információ pontos, naprakész és helytálló. A külső szolgáltatók saját adatvédelmi szabályzattal és használati feltételekkel rendelkeznek, amelyek elolvasása ajánlott.

## A Firefox Marketplace üzemeltetése

Az Ön által közzétett Marketplace Tartalomért kizárólag Ön felel. A Firefox Marketplace fenntartása és üzemeltetése érdekében (ideértve különösen a visszaélések megakadályozását), bármilyen Marketplace Tartalom elfogadása és a Firefox Marketplace-en való megjelenítése a Mozilla kizárólagos döntésétől függ. A Mozilla, a Mozilla közösség vagy a Mozilla külső szolgáltatói bármikor felülvizsgálhatják, vagy ellenőrizhetik az Ön Marketplace Tartalmát a jelen Feltételek és bármely alkalmazandó szabályzat betartásának biztosítása érdekében.

Ön megválaszthatja, hogy mely országhoz tartozó értékesítési felületen (country store) kívánja terjeszteni Marketplace tartalmát, ugyanakkor tudomásul veszi, hogy a Firefox Marketplace úgy működik, hogy bármilyen nyílt webes technológia használatára alkalmas eszközzel elérhető legyen, így jelenleg nem lehetséges a Marketplace tartalmak felhasználásának meghatározott eszközökre való korlátozása.

Kizárólag Ön felel az Ön és az Ön Marketplace tartalmának végfelhasználói közötti kapcsolatért.

## Kifizetések

Önnek lehetősége van arra, hogy a Marketplace Tartalmát ingyenesen bocsássa rendelkezésre.

Amennyiben a Marketplace Tartalmát díj ellenében kívánja értékesíteni, ezt megteheti a Firefox Marketplace integrált fizetési rendszerének használatával, vagy saját fizetési megoldás révén is. Az Ön Marketplace Tartalmával kapcsolatosan a Mozilla egyik esetben sem tekinthető számlakibocsátónak, továbbá nem vállal bármilyen más kötelezettséget sem.

Amennyiben úgy dönt, hogy a Firefox Marketplace integrált fizetési rendszert veszi igénybe, Önnek a fizetési számla létrehozása érdekében regisztrálnia kell az adott integrált fizetési szolgáltató rendszerében. A jelen szerződés alkalmazásában a „fizetési számla” az integrált fizetési szolgáltató által, az Ön és a fizetési szolgáltató között létrejött külön megállapodás feltételeinek megfelelően létrehozott számlát jelenti, amely az integrált fizetési szolgáltató számára az Ön nevében lehetővé teszi a Firefox Marketplace-en értékesített Marketplace Tartalom ellenértékének beszedését és átutalását. A Mozilla fizetési szolgáltatási rendszere különböző országokban különböző fizetési szolgáltatók alkalmazását ajánlhatja fel az Ön számára. Az integrált fizetési szolgáltatókat tartalmazó lista és az általuk alkalmazott szerződéses feltételek [itt](/media/docs/pay-providers/all.html?v1) érhetők el. Az integrált fizetési szolgáltató igénybevétele esetén Ön felhatalmaz Minket arra, hogy átadjuk az adott integrált fizetési szolgáltatónak az Önre vonatkozó információkat annak érdekében, hogy az az Ön számára a szolgáltatásokat teljesíteni tudja. A fizetési szolgáltatók külső szolgáltatók, és szolgáltatásaik igénybevételével Ön vállalja, hogy betartja Adatvédelmi Szabályzatukat és Használati Feltételeiket.

Amennyiben úgy dönt, hogy a Firefox Marketplace integrált fizetési rendszert veszi igénybe, Marketplace Tartalma végfelhasználók általi megvásárlásai után tranzakciós díjat is kell fizetnie. A jelenleg érvényben lévő díjakról [itt](https://developer.mozilla.org/en-US/docs/Apps/Marketplace_Payments) tájékozódhat. A Mozilla fenntartja a díjak időről-időre, saját hatáskörben történő változtatásának jogát.

A Marketplace Tartalom értékesítése esetén Ön köteles a vonatkozó adókat (pl. ÁFA) megfizetni és az árazásról, a visszatérítésekről és egyéb fizetési kötelezettségek teljesítéséről gondoskodni. Integrált fizetési rendszer használata esetén, az integrált fizetési szolgáltató az ÁFA-fizetési, számlakibocsátói, visszatérítési és egyéb fizetési kötelezettségek teljesítését átvállalhatja Öntől. Az Ön által felszámolt díj, visszatérítés, ÁFA-fizetési és egyéb fizetéssel kapcsolatos ügyek kizárólag az Ön, az érintett fizetési szolgáltató és a Marketplace Tartalom vásárlója közötti ügynek tekintendő.

Saját fizetési szolgáltató igénybevétele esetén, a Marketplace Tartalom értékesítése tekintetében – az erre vonatkozó megállapodás függvényében – Ön vagy a fizetési szolgáltatója minősül számlakibocsátónak.

## Adózás

Tekintettel arra, hogy Ön, és nem a Mozilla értékesíti a Marketplace Tartalmat a Firefox Marketplace végfelhasználóinak, így az Ön kötelezettsége annak meghatározása, hogy a tartalom letöltésének ellenértéke adófizetési kötelezettség hatálya alá tartozik-e, továbbá az alkalmazandó adó mértékének megállapítása. Ön felelős továbbá a tranzakció alapján a vonatkozó adóknak a megfelelő adóhatóság részére történő megfizetéséért.

Amennyiben a Firefox Marketplace integrált fizetési szolgáltatóját használja, az integrált fizetési szolgáltatók az Ön nevében meghatározhatják és átutalhatják a vonatkozó ÁFÁ-t és egyéb alkalmazandó adókat. A Mozillát semmilyen adófizetéssel összefüggő kötelezettség sem terheli Ön felé a Marketplace Tartalommal kapcsolatosan, így többek között, de nem kizárólagosan nem köteles a kifizetések feldolgozására és nyomon követésére, teljesített vagy korábban teljesített letöltések hitelesítésére, számlák megőrzésére, vagy az értékesítések után bármilyen kifizetésre, bejelentésre vagy díj felszámítására, illetve adófizetésre. További információért kérjük, olvassa el a Mozilla [Adó GYIK](https://developer.mozilla.org/en-US/docs/Apps/Marketplace_Payments/Tax_FAQ) oldalát, továbbá az Önt érintő esetleges adóbeszedési és befizetési kötelezettségekről konzultáljon jogi képviselőjével, adótanácsadójával vagy az illetékes adóhatósággal.

## Visszatérítések

A Marketplace Tartalom vásárlójának teljesítendő valamennyi visszatérítés, kedvezmény és egyéb hasonló visszafizetési kötelezettség jogszabályoknak megfelelő teljesítéséről Ön köteles gondoskodni.

A Firefox Marketplace integrált fizetési rendszer igénybevétele esetén Ön hozzájárul az alábbiakhoz:

1. ezúton feljogosítja a Mozillát és partnereinket, hogy amennyiben a Marketplace Tartalom vásárlója a vásárlás megtörténtétől számított 30 percen vagy hosszabb (ha az alkalmazandó jog így rendelkezik) időintervallumon belül visszatérítést igényel, az Ön nevében a vásárlónak a Marketplace Tartalom teljes árát visszafizesse. Az ezen időn túli visszatérítésre vonatkozó igények az alapul szolgáló októl függően kerülhetnek elfogadásra vagy elutasításra. A vásárlás megtörténtét követő 30 percen túl akkor kerülhet sor visszatérítésre, ha az Ön tartalma hibás, károkozót tartalmaz, vagy a szabályzatainkkal ellentétes (beleértve a [marketplace ellenőrzési feltételeket](https://developer.mozilla.org/en-US/docs/Apps/Marketplace_review_criteria) is), nem elérhető vagy nem a leírásnak megfelelően működik; továbbá
2. Ön hozzájárul ahhoz, hogy a Mozilla az egyes Marketplace Tartalmakkal kapcsolatosan jelentkező, a szokásosnál nagyobb volumenű visszatérítési igényeket kivizsgálja és a Marketplace Tartalom minősége és a hirdetések pontossága érdekében megtegye a megfelelő lépéseket.

## Támogatás

Az Ön kizárólagos kötelezettsége a végfelhasználók részére megfelelő technikai támogatást nyújtani, továbbá ennek érdekében a megfelelő elérhetőségi adatokat közzétenni (beleértve az adatoknak valamennyi Marketplace Tartalommal kapcsolatos listaoldalon való feltüntetését). Amennyiben Ön nem nyújt megfelelő támogatást a Marketplace Tartalma(i) számára, az a Tartalom kedvezőtlenebb értékelését, a Tartalom kevésbé kiemelt megjelenítését, alacsonyabb értékesítést, számlázási vitákat, valamint felfüggesztést, illetve a Firefox Marketplace-ről való eltávolítást is eredményezheti.

## Adatvédelemmel kapcsolatos kötelezettségek

Ön vállalja, hogy a végfelhasználók számára a jogszabályoknak megfelelő adatvédelmi szabályzatot tesz közzé, amely részletesen ismerteti a végfelhasználók által Ön számára rendelkezésre bocsátott adatok kezelését, felhasználását és továbbítását, illetve nyilvánosságra hozatalát. Valamennyi Alkalmazásnak rendelkeznie kell adatvédelmi szabályzattal. A Kiegészítések esetében akkor kötelező adatvédelmi szabályzat biztosítása, ha a Kiegészítés használójára, vagy a Kiegészítés használatára vonatkozó olyan adatgyűjtés, vagy adattovábbítás valósul meg, amely a felhasználó azon eszközén kívülre történik, melyre a Kiegészítést a felhasználó telepítette. Ön kijelenti és szavatol azért, hogy a Mozilla által az Ön számára rendelkezésre bocsátott adatokat kizárólag az Ön adatvédelmi szabályzatában foglaltaknak, valamint a vonatkozó adatvédelmi törvényeknek megfelelően kezeli és használja fel.

Ön vállalja annak biztosítását, hogy a Marketplace Tartalmának felhasználói számára közvetített reklám a jelen Feltételek, az Ön adatvédelmi szabályzata, valamint bármely vonatkozó adatvédelmi törvény valamennyi követelményének megfelel. Többek között (i) a beágyazott reklámok és az abból kinyert adatok Ön általi felhasználása valamennyi jogszabályi követelménynek megfelel; (ii) a beágyazott reklám nem tartalmaz vírust, kémprogramot („spyware”) vagy egyéb ártalmas kódot (pl. „malware”) és nem okoz sem személyes sérülést, sem bármilyen más kárt; és (iii) a felhasználókat megfelelően figyelmezteti és választási lehetőséget biztosít számukra akkor, ha követésük révén akár Ön, akár harmadik személyek személyre szabott reklámokat vagy promócióikat jelenítenek meg számukra.

## Értékesítés a Firefox Marketplace-en

A Marketplace Tartalom Firefox Marketplace-re történő felöltése az Ön kötelezettsége, amely során a Marketplace Tartalomról, annak működéséről és jellemzőiről pontos információkat köteles nyújtani a felhasználók számára. E körben köteles a Marketplace Tartalom használatához szükséges biztonsági beállításokról és felhasználói adatokról is megfelelő és kellően részletes tájékoztatást nyújtani. Amennyiben ezen információk nem helytállóak, vagy azok módosítása vagy frissítése szükséges, Ön vállalja, hogy a szükséges módosítások és frissítések elvégzéséről haladéktalanul gondoskodik. Az Ön Marketplace Tartalma semmilyen körülmények között sem keltheti azt a benyomást, hogy az a Mozilla terméke lenne vagy a Mozilla támogatásával jött volna létre, kivéve ha az Ön és a Mozilla között létrejött írásbeli megállapodás másképpen nem rendelkezik.

## Tartalomkorlátozás

Valamennyi, a Firefox Marketplace-en közzétett Marketplace Tartalomnak meg kell felelnie a Mozilla tartalomszabályzatában és egyéb fejlesztőkre vonatkozó szabályzatokban foglalt követelményeknek. A hatályos szabályzatokat a [marketplace ellenőrzési feltételek](https://developer.mozilla.org/en-US/docs/Apps/Marketplace_Review) alatt találja. Továbbá a Firefox Marketplace követelményei szerint minden alkalmazást értékel az International Age Rating Coalition (IARC). A Firefox Marketplace fejlesztői ingyenesen hozzáférhetnek az IARC értékelési tanúsítási eszközéhez az alkalmazás feltöltési folyamatának részeként. Az IARC külső szolgáltató, és az értékelési tanúsítási eszközük használatával Ön vállalja, hogy betartja az [IARC Adatvédelmi Szabályzatát](https://www.globalratings.com/IARCPRODClient/privacypolicy.aspx) és az [IARC Használati feltételeit](https://www.globalratings.com/IARCPRODClient/termsofuse.aspx).

## Persona és Marketplace Tartalom

A [Persona](http://persona.org) a Mozilla bejelentkezési rendszere. Egyes Marketplace Tartalmak a Persona révén valósítják meg a hitelesítést. A Marketplace Tartalmak értékesítéséről a Mozilla az Ön részére nyugtát állít ki.

## Alkalmazások értékelése és statisztikák

A Firefox Marketplace lehetővé teszi a felhasználók számára, hogy az általuk letöltött Marketplace Tartalmakat értékeljék és azokhoz hozzászólást fűzzenek. A Mozilla aggregált statisztikákat nyújthat Önnek a Marketplace Tartalmának használatáról. Ezen információ egy része a Tartalom Firefox Marketplace-en belüli elhelyezésének meghatározására szolgálhat, és a Firefox Marketplace-en, valamint az alkalmazásprogramozási felületeinken nyilvánosan is megjelenhet. Míg a Mozilla ezen adatokhoz hozzáféréssel rendelkezik, a Firefox Marketplace bizonyos szolgáltatásai lehetővé teszik az Ön számára, hogy nyers statisztikai adatok egy része ne legyen hozzáférhető más fejlesztők és felhasználók részére.

## Visszavonás, eltávolítás és felmondás

### Ön általi eltávolítás

Önnek bármikor lehetősége van arra, hogy a Marketplace Tartalmát a jövőbeli értékesítés megszüntetése érdekében a Firefox Marketplace-ről eltávolítsa a jelen Feltételek és a végfelhasználókkal kötött megállapodásban foglaltak betartása mellett. Ön tudomásul veszi, hogy a Marketplace Tartalomnak a jövőbeli értékesítés megszüntetése érdekében történő eltávolítsa (a) nem érintheti azon felhasználók licenc jogait, akik a Marketplace Tartalmat korábban megvásárolták vagy letöltötték, (b) nem eredményezheti a Marketplace Tartalomnak a felhasználói számítógépekről, hardverről és egyéb eszközökről, vagy a Firefox Marketplace olyan részéről való törlését, ahol a felhasználók a korábban megvásárolt vagy letöltött alkalmazásokat tárolják (ha van ilyen), továbbá (c) nem változtathatja meg az Ön kötelezettségét arra, hogy a felhasználók által már megvásárolt vagy letöltött Marketplace Tartalmat szolgáltassa vagy támogassa.

A Mozilla a Firefox Marketplace semmilyen részén sem őriz meg olyan, Ön által törölt Marketplace Tartalmat, amely törléséről Ön a Mozillát az alábbi okokra hivatkozással írásban értesítette: (i) bármilyen szerzői jog, védjegy, üzleti titok, formatervezési minta, szabadalom vagy más egyéb szellemi tulajdonának bitorlása, vagy annak gyanúja, (ii) rágalmazás, vagy annak gyanúja, (iii) harmadik személyek személyhez fűződő vagy adatvédelemhez való jogának megsértése, vagy annak gyanúja, (iv) annak a gyanúja vagy megállapítása, hogy a Marketplace Tartalom a vonatkozó jogszabályoknak nem fele meg. Ha az Ön Marketplace Tartalmának a Firefox Marketplace-ről való eltávolítására a fent ismertetett bitorlás, rágalmazás, nyilvánossághoz vagy adatvédelemhez való jog, valamint egyéb alkalmazandó jogszabályok sérelme miatt kerül sor, Ön köteles valamennyi végfelhasználó részére, a végfelhasználó által az érintett Marketplace Tartalom megvásárlása során kifizetett összeget az eltávolítást követő 60 napon belül visszatéríteni.

Amennyiben Ön valamennyi Marketplace Tartalmát eltávolította a Firefox Marketplace-ről, úgy jogosult a jelen Feltételeket 30 napos felmondási határidővel, írásban felmondani. Valamennyi jelen Feltételekben foglalt Marketplace Termékre vonatkozó kötelezettség a Feltételek megszüntetését követően is hatályban marad, így többek között a teljesítetlen díjvisszatérítésekhez kapcsolódó kötelezettségek, kötelezettség- és szavatosságvállalások, valamint a Mozilla kártalanítására vonatkozó kötelezettségek is.

### A Mozilla általi eltávolítás

A Mozilla jogosult (de nem kötelezett) a saját belátása szerint bármely tartalmat eltávolítani, amely ésszerű megítélése szerint sérti valamely Mozilla szabályzatot, vagy egyébként bármely módon sértő vagy kifogásolható.

A fentiek korlátozása nélkül, amennyiben a Mozilla akár Öntől, akár bármely más módon arról értesül és arra a következtetésre jut, hogy valamely Marketplace Tartalom vagy annak bármely része (beleértve védjegyet, logót vagy a szóban forgó Marketplace Tartalommal összefüggésbe hozható márkajelzést) (a) sérti a [marketplace ellenőrzési feltételeket](https://developer.mozilla.org/en-US/docs/Apps/Marketplace_review_criteria) vagy más Firefox Marketplace szabályzatot; (b) a Mozilla vagy más harmadik személy felelősségre vonását eredményezheti; (c) sérti a jelen Feltételeket, a Mozilla saját belátása szerint megszüntetheti a Marketplace Tartalom Firefox Marketplace-en való elérhetőségét, a Tartalmat a Firefox Marketplace-ről eltávolíthatja, a Tartalomhoz kapcsolódó anyagokat (így többek között a leírásokat, képernyőképeket vagy metaadatokat) módosíthatja, szűrheti vagy megjelölheti, a Tartalmat átsorolhatja, vagy más kiigazító intézkedést tehet. Amennyiben az eltávolítással kapcsolatosan további kérdése lenne, kérjük, vegye fel velünk a kapcsolatot az [app-reviews@mozilla.org](mailto:app-reviews@mozilla.org) e-mail címen.

A Mozilla bármikor jogosult a jelen Feltételek alkalmazását Önnel szemben felfüggeszteni vagy megszüntetni, ha a Mozilla a Firefox Marketplace szolgáltatás nyújtását megszünteti, vagy meggyőződése szerint Ön valamely szabályzatot nem tartotta be, vagy megsértette a jelen Feltételeket.

## Licencek

A Mozilla arra ösztönzi Önt, hogy a Marketplace Tartalmát nyílt forráskódú licenc alatt tegye elérhetővé, mint például amilyen a forráskód vonatkozásában az MPL, a kreatív alkotások vonatkozásában pedig a Creative Commons. A Mozilla maga is kifejlesztett egy operációs rendszert, amely alkalmas webes alkalmazások natív futtatására („Firefox OS”). A Firefox OS használatával mind a Mozilla, mind harmadik személyek olyan eszközöket hozhatnak létre, melyeken a Firefox OS rendszer működik („Firefox OS Eszközök”). Ön a jelen Feltételek elfogadásával nem-kizárólagos, az egész világra érvényes, ingyenes, al-licenciába adható felhasználási engedélyt ad a Mozilla és leányvállalatai részére valamennyi olyan joga tekintetében, amely szükséges a Marketplace Tartalomnak a Firefox Marketplace-en, valamint a Firefox OS Eszközökön való elérhetővé tételéhez. Az előbbi felhasználási engedély magában foglalja – amennyiben alkalmazandó – a jogot (de kötelezettséget nem) az érintett Marketplace Tartalomnak a Firefox OS Eszközre történő előzetes letöltésére, valamint a Firefox OS Eszközön keresztül elérhető szolgáltatásokkal kapcsolatosan a Marketplace Tartalom biztosítására.

A Mozilla és Ön, mint Felek viszonyában, mindkét fél a saját Brand Elemeinek jogosultja és tulajdonosa, beleértve, de nem kizárólagosan valamennyi szellemi tulajdonhoz fűződő jogot is. „Brand Elemek” alatt az alábbiak értendőek: kereskedelmi nevek, védjegyek, logók és a felek más megkülönböztető képességgel rendelkező brand elemei, amelyeknek a felek mindenkor jogosultjai. A jelen Feltételekben foglalt kifejezett és korlátozott rendelkezésektől eltekintve, egyik fél sem biztosít, vagy szerez jogot, valamint jogcímet (beleértve a hallgatólagos felhasználási engedélyt is) a másik fél bármely Brand Eleme tekintetében. A jelen Feltételek szerint Ön, a Feltételek hatályának idejére korlátozott, nem-kizárólagos felhasználási engedélyt ad a Mozilla és leányvállalatai részére a Brand Elemeinek Mozilla Marketplace-szel összefüggő megjelenítésére. A jelen Feltételekben foglalt rendelkezések nem értelmezhetőek akképpen, hogy azok az Ön számára engedélyt adnának a Mozilla kereskedelmi nevének, védjegyeinek, logóinak, tartományneveinek vagy más megkülönböztető képességgel rendelkező brand elemeinek használatára.

## Nyilvánosság

A Mozilla és partnerei az Ön Brand Elemeit, valamint a Marketplace Tartalmáról és bármely a Marketplace Tartalmában szereplő, azáltal hozzáférhető, valamint azon keresztül továbbított tartalmakról készült képernyőképeket, videókat és bemutatókat, a Firefox Marketplace, a Mozilla termékek és szolgáltatások, vagy az Ön Marketplace tartalmának népszerűsítése érdekében prezentációkban, marketing anyagokban és rendezvényeken, fejszetői rendezvényeken, pénzügyi jelentésekben, weboldal gyűjteményekben (ideértve az Ön honlapjára vezető linkeket is), sajtónyilatkozatokban, valamint vásárlói listákban (ideértve különösen, de nem kizárólagosan a Mozilla weboldalakon közzétett vásárlói listákat is) felhasználhatják.

## Firefox Sync Kiegészítők

Amennyiben az Ön Marketplace Tartalma bármilyen Firefox Sync alkalmazásprogramozási felületet vagy programot használ, Ön kijelenti, hogy (a) mind Ön, mind az Ön által közzétett Marketplace Tartalom a Firefox Sync alkalmazásprogramozási felületet kizárólag a rendeltetésének megfelelően használja; (b) az Ön által közzétett Marketplace Tartalom a Mozilla által üzemeltetett Firefox Sync szolgáltatások és/vagy Firefox Sync alkalmazásprogramozási felületek alkalmazása során nem rejti el az azonosító adatait, beleértve a megkövetelt azonosításra vonatkozó eljárásoknak való megfelelést is; (c) sem Ön, sem az Ön Marketplace Tartalma nem használja a Firefox Sync alkalmazásprogramozási felületeket a felhasználók megtévesztését megkísérlő alkalmazásokra, vagy szolgáltatásokra (beleértve az arra vonatkozó kísérletet is, hogy lemásolja a Mozilla által üzemeltetett Firefox Sync szolgáltatások által nyújtott élményt).

## Nyilatkozatok és Kötelezettségvállalások

Ön kijelenti és vállalja, hogy:

1. Rendelkezik a Marketplace Tartalom egész világon történő közzétételéhez, megjelenítéséhez, előadásához, használatához, többszörözéséhez és továbbításához szükséges valamennyi joggal, valamint arra is, hogy mások részére (a Mozilla részére is) biztosítsa ezeket a jogokat, és ezekkel a jövőben is rendelkezni fog;
2. Amennyiben az Ön Marketplace Tartalma kereskedelmi azonosítót, úgy mint védjegyet, kereskedelmi nevet, formatervezési mintát tartalmaz, Ön jogosult valamennyi annak részét képező mű, design, embléma, név és egyéb elem egész világon történő használatára és a használat engedélyezésére is;
3. A Marketplace Tartalom leírása, és az azzal kapcsolatos valamennyi Ön által szolgáltatott adat az Ön legjobb tudomása szerint helytálló; és
4. Az Ön által közzétett Marketplace Tartalomhoz olyan megállapodás tartozik, amely a felhasználók jogait tartalmazza, és amely részükre hozzáférhető.

## Szavatosság kizárása

A Firefox Marketplace SZAVATOSSÁG KIZÁRÁSÁVAL („AS IS”) KERÜL RENDELKEZÉSRE BOCSÁTÁSRA. A Mozilla és közreműködői, LICENCPARTNEREI és forgalmazói valamennyi közvetlen és közvetett SZAVATOSSÁGOT kizárnak, így többek között az értékesíthetőségre, MEGHATÁROZOTT célra való alkalmasságra, és az arra vonatkozó közvetett felelősséget is, hogy a Firefox Marketplace-en található BÁRMELY tartalom más jogát nem bitorolja. Egyes országok jogszabályai nem teszik lehetővé a SZAVATOSSÁG kizárását vagy korlátozását, ennek megfelelően előfordulhat, hogy a jelen pont rendelkezései Önre nem vonatkoznak.

## Felelősség korlátozása

ÖN KIJELENTI ÉS TUDOMÁSUL VESZI, HOGY JOGSZABÁLY ELTÉRŐ RENDELKEZÉSE HIÁNYÁBAN A MOZILLA, KÖZREMŰKÖDŐI, LICENCPARTNEREI, LEÁNYVÁLLALATAI, KAPCSOLT VÁLLALKOZÁSAI ÉS FORGALMAZÓI SEMMILYEN FELELŐSSÉGI OKRA HIVATKOZÁSSAL SEM FELELNEK AZ ÖN OLDALÁN FELMERÜLT KÖZVETETT, KÜLÖNLEGES, VÉLETLEN, KÖVETKEZMÉNYES, BÜNTETŐ KÁROKÉRT, BÍRSÁGOKÉRT KÁRTALANÍTÁSÉRT VAGY KÁRTÉRÍTÉSÉRT, BELEÉRTVE AZ ADATVESZTÉST IS, TEKINTET NÉLKÜL ARRA, HOGY A MOZILLA VAGY KÉPVISELŐI TUDOMÁSSAL BÍRTAK VAGY TUDOMÁSSAL KELLETT VOLNA BÍRNIUK EZEN KÁROK FELMERÜLÉSÉNEK LEHETŐSÉGÉTŐL. A MOZILLA A JELEN FELTÉTELEKKEL KAPCSOLATOS VAGY ABBÓL EREDŐ KÁROK TEKINTETÉBEN FENNÁLLÓ KÁRTÉRÍTÉSI KÖTELEZETTSÉGE SEMMILYEN ESETRE SEM HALADHATJA MEG (i) A \$100 ÖSSZEGET, VAGY (ii) A MOZILLA ÁLTAL, AZ IGÉNYRŐL VALÓ ÉRTESÍTÉST KÖZVETLENÜL MEGELŐZŐ 12 HÓNAPBAN AZ ÖN RÉSZÉRE KIFIZETETT TELJES ÖSSZEGET. BIZONYOS JOGHATÓSÁGOK NEM JÁRULNAK HOZZÁ EGYES TÍPUSÚ FELELŐSSÉGEK KIZÁRÁSÁHOZ VAGY KORLÁTOZÁSÁHOZ, EZÉRT ELŐFORDULHAT, HOGY EZ A JOGNYILATKOZAT ÖNRE NEM VONATKOZIK.

## Mentesítés; helytállás

Ön köteles mentesíteni a Mozillát, tisztségviselőit, munkavállalóit, ügynökeit és jogutódjait valamennyi olyan igény, követelés és kártérítési kötelezettség alól, amely más felhasználókkal – beleértve a Marketplace Tartalom fejlesztőit is – fennálló jogvitából fakad, vagy azzal kapcsolatos.

Amennyiben harmadik személy a Mozillával szemben az Ön Marketplace Tartalmával, vagy a Firefox Marketplace Ön általi használatával kapcsolatos igénnyel lép fel, Ön köteles a Mozillát mentesíteni és kártalanítani valamennyi ezzel kapcsolatos kár, veszteség, kiadás és bármilyen jellegű költség (beleértve az indokolt jogi költségeket és kiadásokat is) vonatkozásában.

## Általános jogi feltételek

A jelen Feltételek képezik az Ön és a Mozilla között létrejött teljes megállapodást és szabályozzák a Firefox Marketplace használatát. A jelen szerződés az Ön és a Mozilla között a Firefox Marketplace-re vonatkozó esetleges korábban létrejött valamennyi megállapodás helyébe lép. A jelen Feltételekben foglaltak semmi esetre sem nem értelmezhetőek akképpen, hogy azok jogot biztosítanak a Mozilla és a Mozilla által jogosítottak védjegyeinek, kereskedelmi neveinek, formatervezési mintáinak használatára; a Mozilla fenntartja az azokra vonatkozó valamennyi jogot és jogcímet. A védjegyekre vonatkozó további információért kérjük, olvassa el a Védjegyek és Logók Használatának Szabályzatát.

Ön tudomásul veszi, hogy amennyiben a Mozilla nem él a jelen Feltételek valamely rendelkezése által biztosított joggal vagy következménnyel (vagy amelyhez a Mozillának az alkalmazandó jogszabályok értelmében lehetősége nyílna), az nem értelmezhető joglemondásként; a Mozilla ezen jogainak és igényeinek érvényesítésére minden további nélkül jogosult.

Amennyiben a jelen ügyben hatáskörrel és illetékességgel rendelkező bíróság szerint a jelen Feltételek bármely pontja érvénytelennek bizonyulna, az megszűnik a jelen Feltételek részét képezni, de ez nem vonja maga után a Feltételek egyéb részeinek érvénytelenségét. A fennmaradó rendelkezések változatlanul érvényben és hatályban maradnak.

EXPORT KORLÁTOZÁSOK. AZ EGYESÜLT ÁLLAMOK KIVITELI SZABÁLYAINAK ÉS RENDELKEZÉSEINEK HATÁLYA KITERJEDHET A MARKETPLACE TARTALOM ÖN ÁLTALI ÉRTÉKESÍTÉSÉRE. ÖN KÖTELES VALAMENNYI NEMZETI ÉS NEMZETKÖZI KIVITELRE VONATKOZÓ JOGSZABÁLYT ÉS RENDELKEZÉST BETARTANI, AMELY AZ ÖN MARKETPLACE TARTALMÁNAK ÉRTÉKESÍTÉSÉRE VONATKOZIK. EZEN SZABÁLYOK MAGUKBAN FOGLALNAK A CÉLORSZÁGRA, FELHASZNÁLÓKRA ÉS VÉGFELHASZNÁLÓKRA VONATKOZÓ KORLÁTOZÁSOKAT IS.

Ön a jelen Feltételekben foglalt jogokat és kötelezettségeket a Mozilla előzetes írásbeli hozzájárulása nélkül nem jogosult másra engedményezni, átruházni, vagy más módon elidegeníteni. Ön nem jogosult a jelen Feltételek alapján fennálló felelősséget és kötelezettségeket másra delegálni a Mozilla előzetes írásbeli hozzájárulása nélkül.

## Irányadó jog és joghatóság

A JELEN FELTÉTELEKRE, VALAMINT AZ ÖN ÉS A MOZILLA KÖZÖTT JELEN FELTÉTELEK ALAPJÁN LÉTREJÖTT JOGVISZONNYAL KAPCSOLATOS BÁRMELY ÜGYRE KALIFORNIA ÁLLAM JOGA IRÁNYADÓ, A MÁS JOGRENDSZEREK ALKALMAZHATÓSÁGÁRA UTALÓ JOGSZABÁLYOK KIZÁRÁSÁVAL. Ön és a Mozilla megállapodnak, hogy a jelen Feltételekkel kapcsolatos valamennyi jogvita elbírására a Kalifornia államban található Santa Clara megye határkörrel rendelkező bíróságoknak kizárólagos joghatóságuk és illetékességük van. Az előbbiektől függetlenül Ön elfogadja, hogy a Mozilla jogait bármely ország bírósága előtt, ideiglenes intézkedés (vagy más hasonló jogintézmény) igénybevételével érvényesítse.

