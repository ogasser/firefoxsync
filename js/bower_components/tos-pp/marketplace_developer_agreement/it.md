12 luglio 2013

Questa prima parte è una sintesi delle condizioni che seguono. È messa a disposizione come ausilio alla comprensione, ma si consiglia di leggere l’intero documento, in quanto dando il proprio consenso si accetta l’intero documento e non solamente questa sintesi.

1. Per essere uno Sviluppatore di Contenuti del Marketplace occorre avere almeno 18 anni d’età o avere il consenso dei genitori all’utilizzo dei nostri servizi e la loro supervisione.
2. Occorre osservare tutti i termini e i regolamenti applicabili, comprese le linee guida in materia di privacy e contenuti.
3. Mozilla può rimuovere i Contenuti del Marketplace dal Firefox Marketplace se ritiene che siano pregiudizievoli o controversi o se si violano i suoi regolamenti o le presenti Condizioni.
4. Lo sviluppatore è responsabile in via esclusiva dei Contenuti del Marketplace, il che significa che dovrà osservare le regolamentazioni sulle esportazioni, ottemperare alle leggi e fornire rimborsi  assistenza. Qualora venda i Contenuti del Marketplace, lo sviluppatore sarà altresì responsabile delle imposte, della determinazione dei prezzi e dei rimborsi. In caso di utilizzo del nostro sistema di pagamento integrato, i gestori dei pagamenti integrati potranno accettare d’addossarsi per conto dello sviluppatore la vendita/l’IVA, i rimborsi e altri aspetti legati ai pagamenti.
5. Allo sviluppatore non è consentito compiere atti illeciti o che potrebbero danneggiare noi o terzi.
6. Mozilla non è responsabile dell’utilizzo del Firefox Marketplace, dei Contenuti del Marketplace o delle azioni di altri utenti, compresi altri sviluppatori.
7. Lo sviluppatore sarà responsabile dei propri Contenuti del Marketplace e dell’uso o abuso del Firefox Marketplace.

## Introduzione

Mozilla Corporation (qui di seguito “Mozilla” o “noi”) è impegnata nella promozione della libertà di scelta e dell’innovazione sul web. A tal fine ha creato “Firefox Marketplace” – un sito web a disposizione del pubblico che consente agli sviluppatori di distribuire i Contenuti del Marketplace agli utenti affinché li utilizzino sui loro dispositivi.

## Definizioni

Lo Sviluppatore può distribuire Componenti aggiuntivi o App (collettivamente, i “Contenuti del Marketplace”) mediante il Firefox Marketplace:

- I “Componenti aggiuntivi” sono estensioni, temi, provider di ricerca, dizionari e pacchetti linguistici che consentono d’ampliare le funzionalità del browser Firefox.
- Le “App” sono applicazioni scritte utilizzando tecnologie del web aperto che possono essere eseguite su più piattaforme.

## Condizioni d’uso del Firefox Marketplace

Lo sviluppatore è invitato a utilizzare il Firefox Marketplace per favorire la distribuzione dei propri Contenuti del Marketplace. L’utilizzo del Firefox Marketplace è soggetto ai termini e alle condizioni del presente Contratto per lo Sviluppatore, alle [Condizioni d’uso del Firefox Marketplace](/media/docs/terms/it.html) e ai regolamenti del Firefox Marketplace a cui si fa riferimento nel presente contratto e nel Firefox Marketplace stesso (collettivamente, le “Condizioni”).

## Accettazione delle Condizioni

Con l’utilizzo del Firefox Marketplace, lo sviluppatore dichiara di avere almeno 18 anni d’età o di agire con il consenso e sotto la supervisione dei genitori; dichiara inoltre di avere pieni poteri, capacità e autorità per accettare le presenti Condizioni per conto proprio o, eventualmente, del proprio datore di lavoro o del soggetto che rappresenta.

Dato che innoviamo e inseriamo nuove funzioni per il Firefox Marketplace, potrebbe essere necessario modificare le presenti Condizioni. Ci riserviamo quindi il diritto di modificare le presenti Condizioni a nostra assoluta discrezione. In caso di cambiamenti sostanziali, provvederemo a comunicarlo.

## Informativa sulla Privacy del Firefox Marketplace

All’utente è richiesto di fornire dati personali (come un identificativo o un recapito) nell’ambito della registrazione al Firefox Marketplace e del suo utilizzo in qualità di Sviluppatore. I gestori dei pagamenti integrati potranno inoltre richiedere di fornire informazioni sui pagamenti. A tale riguardo, lo sviluppatore conviene che tutte le informazioni sui pagamenti fornite ai prestatori di servizi di pagamento saranno sempre precise, corrette e aggiornate. Mozilla tratterà i dati nel rispetto della [Informativa sulla Privacy del Firefox Marketplace](/media/docs/privacy/it.html).

## Gestione del Firefox Marketplace

Nei rapporti con Mozilla, lo sviluppatore sarà responsabile in via esclusiva dei Contenuti del Marketplace. Dovendo essere in grado di gestire il Firefox Marketplace (compresa la prevenzione di abusi), l’inserimento e la visualizzazione di qualsiasi Contenuto del Marketplace sul Firefox Marketplace sono ad assoluta discrezione di Mozilla. Mozilla o la sua comunità potranno esaminare o testare in qualsiasi momento tutti i Contenuti del Marketplace per accertarne la conformità alle presenti Condizioni o a qualsiasi altro regolamento, obbligo contrattuale, legge o regolamentazione applicabili.

Laddove possa specificare a quale country store desidera distribuire i propri contenuti, lo sviluppatore prende atto che il Firefox Marketplace è concepito per potervi accedere da qualsiasi dispositivo in grado di funzionare con una tecnologia del web aperto e che non consente al momento di scegliere quali App destinare a dispositivi specifici.

## Pagamenti

Lo sviluppatore potrebbe scegliere di fornire i Contenuti del Marketplace a titolo gratuito.

Se si desidera applicare una commissione per i Contenuti del Marketplace, è possibile farlo utilizzando il proprio sistema di gestione dei pagamenti o il sistema di gestione di pagamenti integrati del Firefox Marketplace. In entrambi i casi, Mozilla non si assume alcun obbligo di rivenditore ufficiale o altri obblighi in relazione ai Contenuti del Marketplace.

Se utilizza il sistema di gestione dei pagamenti integrati del Firefox Marketplace, lo sviluppatore dovrà aprire un conto pagamenti presso un apposito gestore di pagamenti integrati. Nel presente contratto, “conto  pagamenti” indica un conto emesso da un gestore di pagamenti integrati ai sensi di un contratto separato tra lo sviluppatore e tale gestore, che autorizza quest’ultimo a incassare e versare pagamenti per conto dello sviluppatore in relazione ai Contenuti del Marketplace venduti mediante il Firefox Marketplace. Il nostro sistema di pagamento integrato può offrire diversi gestori di pagamenti in varie giurisdizioni – l’elenco dei gestori di pagamenti integrati e delle loro condizioni standard è disponibile cliccando [qui](https://marketplace.firefox.com/media/docs/pay-providers/all.html?v1). Se utilizza un gestore di pagamenti integrati, affinché tale gestore possa fornirgli servizi, lo sviluppatore ci autorizza a condividere le proprie informazioni con tale gestore.

In caso di vendita dei Contenuti del Marketplace, lo sviluppatore sarà responsabile anche delle imposte (comprese le imposte/IVA sulle vendite), della determinazione dei prezzi, dei rimborsi e di qualsiasi altro obbligo di pagamento. In caso di utilizzo del sistema di pagamento integrato, il gestore di pagamenti integrati potrà accettare d’addossarsi per conto dello sviluppatore la vendita/IVA, la rivendita ufficiale, i rimborsi e altri aspetti legati ai pagamenti. Le commissioni applicate, i rimborsi, le imposte sulle vendite/IVA di cui si è debitori e altri aspetti legati ai pagamenti sono di competenza dello sviluppatore, del gestore di pagamenti in questione e degli acquirenti dei Contenuti del Marketplace.

Se utilizza il proprio sistema di gestione dei pagamenti, lo sviluppatore o il suo gestore dei pagamenti saranno i rivenditori ufficiali dei Contenuti del Marketplace, a seconda della relazione con il gestore dei pagamenti.

Se lo sviluppatore utilizza il sistema di pagamento integrato del Firefox Marketplace, gli sarà applicata una commissione per ogni acquisto. È possibile consultare [qui](https://developer.mozilla.org/docs/Apps/Marketplace_Payments) il nostro attuale prospetto delle commissioni. Ci riserviamo il diritto di modificare le commissioni di volta in volta a nostra assoluta discrezione.

## Imposte

Dal momento che è lo sviluppatore, e non Mozilla, che vende i Contenuti del Marketplace, questi dovrà decidere se l’applicazione di una commissione a un utente per il download dei Contenuti del Marketplace sia soggetta o meno a imposta e fissare l’aliquota d’imposta. Inoltre, lo sviluppatore sarà tenuto a versare le imposte all’autorità fiscale competente in base alla transazione realizzata. I gestori di pagamenti integrati potranno prestare servizi per calcolare e versare le imposte sulle vendite e/o l’IVA per conto dello sviluppatore. Mozilla non ha alcun obbligo d’imposta nei suoi confronti in relazione a qualsiasi Contenuto del Marketplace, compresi, a titolo esemplificativo, gli obblighi di monitorare e effettuare i pagamenti, autenticare i download pagati o previamente pagati, registrare i pagamenti o versare, dichiarare o applicare le imposte sulle vendite, le imposte d’uso o le accise. Si prega di consultare la sezione [Domande frequenti sulle Imposte](https://developer.mozilla.org/docs/Apps/Marketplace_Payments/Tax_FAQ) di Mozilla per maggiori informazioni. Invitiamo inoltre lo sviluppatore a consultare il proprio legale o la commissione tributaria per stabilire se debba incassare e versare imposte.

## Rimborsi

Ai fini dell’osservanza delle leggi applicabili, lo sviluppatore sarà responsabile di qualsiasi rimborso, storno di addebito o altri pagamenti a favore di un acquirente dei suoi Contenuti del Marketplace. Inoltre, in caso di utilizzo del sistema di gestione di pagamenti integrati del Firefox Marketplace, lo sviluppatore acconsente con il presente a quanto segue:

1. Con il presente autorizza Mozilla e i suoi partner a rimborsare integralmente all’acquirente il prezzo dei Contenuti del Marketplace per suo conto se questi richiede il rimborso entro 30 minuti dall’acquisto o entro un termine più lungo (se previsto dalla legge in vigore). Dopo tale termine, le richieste di rimborso potranno essere accolte o negate in base alla giustificazione data. Trascorso il termine di rimborso di 30 minuti, sarà possibile procedere ai rimborsi se si riscontra che i Contenuti sono difettosi, contengono malware, violano i nostri regolamenti (compresi i [criteri di esame del marketplace](https://developer.mozilla.org/docs/Apps/Marketplace_review_criteria)), non sono disponibili o non funzionano secondo quanto dichiarato; e
2. Mozilla potrà studiare e stabilire misure appropriate in presenza di volumi anomali di richieste di rimborso per un determinato Contenuto del Marketplace per garantirne la qualità e la precisione del listing.

## Assistenza

Lo sviluppatore sarà responsabile in via esclusiva della fornitura della debita assistenza tecnica agli utenti finali e renderà note le informazioni di contatto (inserendole anche su ogni pagina dei dati dei Contenuti del Marketplace) ai fini dell’assistenza ai clienti. La mancata fornitura di un’assistenza adeguata per il/i suo/i Contenuto/i del Marketplace potrà generare il decremento dei rating dei Contenuti del Marketplace, una minore esposizione dei Contenuti del Marketplace, vendite minori,  controversie legate alla fatturazione e perfino la sospensione o rimozione dal Firefox Marketplace.

## Obblighi legati alla privacy

Lo sviluppatore accetta di fornire agli utenti finali un avviso sulla privacy legalmente adeguato con la descrizione precisa di qualsiasi raccolta, uso o divulgazione di informazioni fornite dagli utenti finali. Tutte le App dovranno avere una informativa sulla privacy. Anche i Componenti aggiuntivi dovranno avere questa informativa laddove qualsiasi informazione sull’utente o l’uso di un Componente aggiuntivo sia raccolta o trasmessa al di fuori del dispositivo dell’utente su cui è installato il Componente aggiuntivo. Lo sviluppatore dichiara e garantisce che qualsiasi informazione fornitagli da Mozilla in merito agli utenti sarà utilizzata esclusivamente in conformità con il consenso dell’utente e la sua informativa sulla privacy.

Lo sviluppatore accetta di garantire che qualsiasi pubblicità presentata agli utenti finali dei suoi Contenuti del Marketplace sia conforme a tutti i requisiti delle presenti Condizioni. Ad esempio, (i) la pubblicità integrata e l’uso da parte sua dei dati ottenuti da tale pubblicità dovranno essere conformi alla legge in vigore; (ii) la pubblicità integrata non dovrà contenere “spyware,” “malware” o codici malevoli e non dovrà arrecare pregiudizio ad alcuna persona o danneggiare alcun bene; e (iii) lo sviluppatore dovrà informare chiaramente e concedere il diritto d’opzione per qualsiasi tracking che porta a questi o a terzi che concepiscono pubblicità o promozioni per gli utenti.

## Commercializzazione delle App sul Firefox Marketplace

Lo sviluppatore sarà responsabile del caricamento dei Contenuti del Marketplace sul Firefox Marketplace, fornendo informazioni precise agli utenti sui prodotti e servizi dei Contenuti del Marketplace in relazione alle caratteristiche e le funzionalità dei propri Contenuti del Marketplace e divulgando con precisione le autorizzazioni di sicurezza e i dati sugli utenti necessari al funzionamento dei Contenuti del Marketplace sui dispositivi degli utenti. Se qualsiasi informazione sui prodotti o servizi è imprecisa o va aggiornata o modificata, lo sviluppatore accetta di procedere tempestivamente a tali aggiornamenti o modifiche. Salvo ove lo sviluppatore e Mozilla abbiano sottoscritto un accordo scritto indicante diversamente, i Contenuti del Marketplace non implicheranno in alcun modo che sono prodotti o autorizzati da Mozilla.

## Restrizioni sui contenuti

Tutti i Contenuti del Marketplace che lo sviluppatore distribuisce sul Firefox Marketplace dovranno essere conformi al consenso di Mozilla e agli altri regolamenti per gli sviluppatori. È possibile trovare i nostri attuali regolamenti nei nostri criteri di esame del marketplace.

## Persona e Contenuti del Marketplace

[Persona](http://persona.org) è il sistema di log-in di Mozilla. Per alcuni Contenuti del Marketplace si utilizza Persona per l’autenticazione. Sarà nostra cura fornire le ricevute degli acquisti dei Contenuti del Marketplace da parte degli utenti.

## Rating e statistiche relativi alle App

Il Firefox Marketplace consente agli utenti finali che installano i Contenuti del Marketplace di valutare tali Contenuti e di inserire commenti. Mozilla potrà fornire statistiche globali sull’uso dei Contenuti del Marketplace. Per stabilire l’ubicazione dei Contenuti del Marketplace sarà possibile utilizzare un sottogruppo di tali informazioni e renderle pubbliche sul Firefox Marketplace e attraverso le nostre API. Mentre Mozilla avrà accesso a tali dati, alcune funzioni del Firefox Marketplace consentiranno di mantenere la riservatezza sulle statistiche grezze nei confronti di altri sviluppatori e utenti.

## Ritiri, Rimozioni e Risoluzione

### Rimozioni da parte dello sviluppatore

Lo sviluppatore potrà rimuovere in qualunque momento qualsiasi Contenuto del Marketplace impedendone  future distribuzioni mediante il Firefox Marketplace, ottemperando però alle presenti Condizioni e al suo contratto con gli utenti finali. Lo sviluppatore conviene che tale rimozione di Contenuti del Marketplace mediante il Firefox Marketplace non (a) incide sui diritti di licenza degli utenti che hanno previamente acquistato o scaricato i Contenuti del Marketplace, (b) rimuove i Contenuti del Marketplace dalle macchine, l’hardware o altri dispositivi degli utenti o da qualsiasi porzione del Firefox Marketplace dove sono salvate per conto degli (eventuali) utenti applicazioni previamente scaricate, o (c) modifica il suo obbligo di consegnare e supportare tali Contenuti del Marketplace o servizi previamente acquistati o scaricati dagli utenti.

Mozilla non manterrà su alcuna porzione del Firefox Marketplace i Contenuti del Marketplace che lo sviluppatore ha rimosso dal Firefox Marketplace e per i quali è stata data notifica scritta a Mozilla che tale rimozione è dovuta a (i) violazione presunta o effettiva di qualsiasi diritto d’autore, marchio commerciale, segreto commerciale, veste commerciale, brevetto o altro diritto di proprietà intellettuale di qualsiasi persona, (ii) diffamazione presunta o effettiva, (iii) violazione presunta o effettiva di qualsiasi diritto di pubblicità o privacy di terzi, o (iv) un’ipotesi o riscontro che il Contenuto del Marketplace non è conforme alla legge applicabile. Se i Contenuti del Marketplace vengono rimossi dal Firefox Marketplace a causa di violazione, diffamazione, inosservanza di diritti di pubblicità o privacy o leggi applicabili, come sopra descritto, lo sviluppatore restituirà a ciascun utente finale che ha acquistato i suoi Contenuti del Marketplace nei 60 giorni anteriori alla data della rimozione l’importo pagato da tale utente finale per i Contenuti del Marketplace.

Se lo sviluppatore rimuove i propri Contenuti del Marketplace dal Firefox Marketplace, potrà risolvere le presenti Condizioni fornendo a Mozilla un preavviso scritto di 30 giorni di tale risoluzione. Tutti i suoi obblighi previsti nelle presenti Condizioni legati ai Contenuti del Marketplace sopravvivranno alla risoluzione delle presenti Condizioni, compreso l’obbligo relativo ai rimborsi insoluti, a qualsiasi dichiarazione e garanzia e al risarcimento a Mozilla.

### Rimozioni da parte di Mozilla

Mozilla ha il diritto (ma non l’obbligo), a sua assoluta discrezione, di rimuovere qualsiasi contenuto che, secondo il suo ragionevole  parere, viola qualsiasi regolamento di Mozilla o sia pregiudizievole o controverso.

Fermo restando quanto sopra, qualora lo sviluppatore fornisca a Mozilla o quest’ultima venga a conoscenza di informazioni differenti e stabilisca, a sua assoluta e debita discrezione, che qualsiasi Contenuto del Marketplace o sua parte (compresi, a titolo esemplificativo, qualsiasi marchio commerciale, logo o altra caratteristica del brand legati a tale Contenuto di mercato): (a) viola i nostri [criteri di esame del marketplace](https://developer.mozilla.org/docs/Apps/Marketplace_review_criteria) o altro regolamento del Firefox Marketplace; (b) può creare responsabilità per Mozilla o qualsiasi altro soggetto; o (c) viola le presenti Condizioni, Mozilla potrà impedire che il Contenuto del Marketplace sia reso disponibile sul Firefox Marketplace, rimuovere il Contenuto del Marketplace dal Firefox Marketplace, segnalare, filtrare, modificare il rispettivo materiale (compresi, a titolo esemplificativo, descrizioni, schermate o metadati), riclassificare il Contenuto del Marketplace o adottare altre misure correttive, a sua assoluta discrezione. In caso di domande o dubbi relativi a una rimozione, è possibile contattarci su [app-reviews@mozilla.org](mailto:app-reviews@mozilla.org).

Mozilla potrà sospendere o risolvere in qualsiasi momento le presenti Condizioni con lo sviluppatore se non fornirà più Firefox Marketplace o se ritiene che lo sviluppatore abbia violato qualsiasi regolamento o sia venuto meno alle presenti Condizioni.

## Licenze

Mozilla invita lo sviluppatore a rendere disponibili i suoi Contenuti del Marketplace con una licenza open source come la MPL per il codice sorgente e una licenza Creative Commons per le opere creative. Mozilla ha inoltre sviluppato un sistema operativo in grado di eseguire localmente applicazioni web (“Firefox OS”). Utilizzando Firefox OS, Mozilla e terzi possono creare dispositivi che funzionano con Firefox OS (“Dispositivi con Firefox OS”). Con il presente lo sviluppatore concede a Mozilla e le sue collegate una licenza non esclusiva, mondiale, gratuita e concedibile in sub-licenza conformemente a tutti i suoi diritti  per rendere disponibile i Contenuti del Marketplace sul Firefox Marketplace e i Dispositivi con Firefox OS. Le suddetta licenza comprende, eventualmente, il diritto (ma non l’obbligo) di pre-caricare tali Contenuti del Marketplace o Dispositivi con Firefox OS e fornire i Contenuti del Marketplace in relazione ai servizi disponibili mediante i Dispositivi con Firefox OS.

Tra lo sviluppatore e Mozilla, ciascuna parte deterrà tutti i diritti, titoli di proprietà e interessi, compresi, a titolo esemplificativo, tutti i diritti intellettuali, relativi alle Caratteristiche del Brand. Per "Caratteristiche del Brand " si intendono i nomi commerciali, i marchi commerciali, i marchi di servizio, i loghi, i nomi di dominio e altre caratteristiche distintive del brand di ciascuna delle parti, posseduti (oppure ottenuti in licenza) da tale parte di volta in volta. Salvo nella misura limitata prevista espressamente nelle presenti Condizioni, nessuna delle parti concede, e l’altra parte non acquisirà, alcun diritto, titolo di proprietà o interesse (compresa, senza limitazione alcuna, qualsiasi licenza implicita) in o su qualsiasi Caratteristica del Brand dell’altra parte. Subordinatamente alle presenti Condizioni, lo sviluppatore concede a Mozilla e le sue collegate una licenza limitata e non esclusiva per la durata del contratto per mostrare le Caratteristiche del Brand da utilizzare in relazione a Firefox Marketplace. Nulla nelle presenti Condizioni dà diritto a utilizzare qualsiasi nome commerciale, marchio commerciale, marchio di servizio, logo, nome di dominio o altre caratteristiche distintive del brand di Mozilla.

## Pubblicità

Mozilla e le sue collegate potranno inserire le Caratteristiche del Brand, le schermate, i video e le dimostrazioni dei  Contenuti del Marketplace e qualsiasi contenuto incluso o a cui si ha accesso o che viene trasmesso mediante i Contenuti del Marketplace in presentazioni, materiale di marketing, eventi di marketing, eventi dello sviluppatore, relazioni finanziarie, listing di siti web (compresi i link al sito web dello sviluppatore), comunicati stampa ed elenchi clienti (compresi, a titolo esemplificativo, gli elenchi clienti postati sui siti web Mozilla) per commercializzare il Firefox Marketplace, i prodotti e servizi Mozilla o pubblicizzare i  Contenuti del Marketplace.

## Componenti aggiuntivi di Firefox Sync

Se i Contenuti del Marketplace utilizzano qualsiasi API o software Firefox Sync, lo sviluppatore conviene (a) che il medesimo e i suoi Contenuti del Marketplace utilizzeranno le API Firefox Sync esclusivamente per i fini previsti; (b) che i Contenuti del Marketplace non celeranno o maschereranno la loro identità mentre utilizzano i servizi ospitati Firefox Sync di Mozilla e/o le API Firefox Sync, compreso laddove non si osservino le convenzioni d’identificazione richieste; e (c) che il medesimo e i Contenuti del Marketplace non utilizzeranno le API Firefox Sync per applicazioni o servizi che tentano di fuorviare gli utenti (anche tentando di copiare i servizi ospitati Firefox Sync di Mozilla).

## Dichiarazioni e Garanzie

Lo sviluppatore dichiara e garantisce che:

1. possiede e manterrà tutti i diritti necessari per postare, esporre, eseguire, utilizzare, riprodurre e trasmettere i Contenuti del Marketplace a livello mondiale, nonché i diritti di autorizzare altri (compresa Mozilla) a compiere altrettanto;
2. se i Contenuti del Marketplace contengono identificatori commerciali come un marchio commerciale, marchio di servizio o veste commerciale, possiede i diritti legittimi a livello mondiale per usare e autorizzare l’uso della grafica, il design, i simboli, i nomi e altri elementi.
3. stando alle sue conoscenze, le descrizioni e altri dati forniti in merito ai Contenuti del Marketplace sono veritieri; e
4. i Contenuti del Marketplace sono accompagnati da un contratto accessibile che descrive i diritti dei suoi utenti.

## Rinuncia di garanzie

FIREFOX MARKETPLACE È FORNITO “NELLO STATO IN CUI SI TROVA”. MOZILLA, I SUOI APPALTATORI, LICENZIATARI E DISTIBUTORI RINUNCIANO A OGNI GARANZIA, ESPRESSA O IMPLICITA, COMPRESE, A TITOLO ESEMPLIFICATIVO, LE GARANZIE IMPLICITE DI COMMERCIABILITÀ, IDONEITÀ PER UN PARTICOLARE USO E NON VIOLAZIONE. DAL MOMENTO CHE ALCUNE GIURISDIZIONI NON CONSENTONO L’ESCLUSIONE O LIMITAZIONE DI GARANZIE IMPLICITE, LA PRESENTE RINUNCIA POTREBBE NON ESSERE APPLICABILE.

## Limitazione di responsabilità

LO SVILUPPATORE PRENDE ATTO ESPRESSAMENTE E CONVIENE CHE, SALVO OVE RICHIESTO DALLA LEGGE, MOZILLA, I SUO APPALTATORI, LICENZIATARI, CONTROLLATE, COLLEGATE E DISTRIBUTORI NON SARANNO RESPONSABILI NEI SUOI CONFRONTI AI SENSI DI QUALSIASI TEORIA DELLA RESPONSABILITÀ PER DANNI INDIRETTI, SPECIALI, ACCESSORI, CONSEQUENZIALI, PUNITIVI O EMERGENTI CHE POTRÀ SUBIRE, COMPRESA QUALSIASI PERDITA DI DATI, SIA CHE MOZILLA O I SUOI RAPPRESENTANTI SIANO STATI MESSI AL CORRENTE O MENO, O SIANO CONSAPEVOLI, DELLA POSSIBILITÀ DELL’INSORGERE DI TALI PERDITE. IN ALCUN CASO LA RESPONSABIILTÀ GLOBALE DI MOZILLA NEI SUOI CONFRONTI PER EVENTUALI DANNI DOVUTI O CONNESSI ALLE PRESENTI CONDIZIONI SARÀ IN ECCESSO O SUPERIORE A (i) $100 O (ii) GLI IMPORTI COMPLESSIVI CORRISPOSTI ALLO SVILUPPATORE DA MOZILLA NEI DODICI MESI IMMEDIATAMENTE ANTERIORI ALLA NOTIFICA INIZIALE DI QUALISASI RICHIESTA DI RISARCIMENTO.

## Manleva; Risarcimento

Lo sviluppatore tiene indenne Mozilla, i suoi funzionari, dipendenti, agenti e successori da pretese, domande e richieste di risarcimento di qualunque tipo o natura derivanti o connesse a controversie con altri utenti, compresi gli sviluppatori di Contenuti del Marketplace.

Qualora dei terzi avanzino una richiesta di risarcimento nei confronti di Mozilla legata all’uso da parte dell’utente del Firefox Marketplace o dei Contenuti del Marketplace, lo sviluppatore difenderà e terrà indenne Mozilla da tutti i danni, le perdite e le spese di qualsiasi natura (compresi i ragionevoli onorari e costi di giudizio) connessi a tale richiesta di risarcimento.

## Condizioni legali generali

Le presenti Condizioni costituiscono l’intero accordo legale tra lo sviluppatore e Mozilla, disciplinano l’uso del Firefox Marketplace e sostituiscono integralmente qualsiasi precedente accordo tra lo sviluppatore e Mozilla connesso al Firefox Marketplace. Nulla contenuto nelle presenti Condizioni sarà interpretato come se concedesse il diritto allo sviluppatore d’usare i marchi commerciali, i nomi commerciali, i marchi di servizio o le vesti commerciali di Mozilla o i suoi licenziatari, e Mozilla si riserva con il presente tutti i diritti, i titoli di proprietà e gli interessi sui medesimi. Per informazioni sui nostri marchi commerciali, si prega di consultare i nostri Regolamenti sull’uso di marchi commerciali e loghi.

Lo sviluppatore conviene che se Mozilla non esercita o applica qualsiasi diritto o rimedio legale contenuti nelle presenti Condizioni (o di cui Mozilla ha il beneficio ai sensi di qualsiasi legge applicabile), ciò non sarà considerata una rinuncia formale ai diritti di Mozilla e tali diritti o rimedi resteranno a disposizione di Mozilla.

Qualora qualsiasi tribunale con competenza per decidere in merito a tale questione stabilisca che qualsiasi disposizione delle presenti Condizioni è invalida, tale disposizione sarà rimossa dalle presenti Condizioni senza incidere sul resto delle medesime. Le disposizioni restanti delle presenti Condizioni continueranno a essere valide e applicabili.

RESTRIZIONI SULLE ESPORTAZIONI. LA DISTRIBUZIONE DEI CONTENUTI DEL  MARKETPLACE SUL FIREFOX MARKETPLACE POTRÀ ESSERE SOGGETTA ALLE LEGGI E LE REGOLAMENTAZIONI STATUNITENSI IN MATERIA DI ESPORTAZIONI. LO SVILUPPATORE DOVRÀ OSSERVARE TUTTE LE LEGGI E LE REGOLAMENTAZIONI NAZIONALI E INTERNAZIONALI IN VIGORE IN MATERIA DI DISTRIBUZIONE DI CONTENUTI DEL MARKETPLACE. TALI LEGGI COMPRENDONO LE RESTRIZIONI SU DESTINAZIONI, UTENTI E USO FINALE.

I diritti concessi con le presenti Condizioni non potranno essere ceduti o trasferiti dallo sviluppatore senza la previa approvazione scritta di Mozilla. Non è consentito delegare le proprie responsabilità od obblighi previsti nelle presenti Condizioni senza la previa approvazione scritta di Mozilla.

Le presenti Condizioni e i rapporti con Mozilla ai sensi delle presenti Condizioni saranno disciplinati dalle leggi dello Stato della California con esclusione dei principi che regolano i conflitti di legge. Lo sviluppatore e Mozilla accettano di sottoporsi alla competenza esclusiva dei tribunali ubicati nella contea di Santa Clara, California, per risolvere qualsiasi questione legale derivante dalle presenti Condizioni. In deroga a quanto precede, lo sviluppatore conviene che Mozilla potrà pur sempre richiedere ricorsi ingiuntivi (o un tipo equivalente di rimedio legale urgente) in qualsiasi giurisdizione.
